---
---

### Hasil kajian April 2020

Laporan ini mengumpul senarai projek tercipta dan hasil
carian semula dua tahun kemudian, selepas hasil kajian
Mac 2018. Isu baharu tidak dicipta untuk kajian ini.

Berbeza dengan kajian yang pertama, tumpuan akan diberi pada
projek sumber terbuka untuk bahasa Melayu sahaja.

#### 20 April: Tinjauan semula

Senarai projek tercipta:

1. [Wikikamus][k1] &ndash; Laman Utama Wiki
2. [matbahasa/MALINDO_Morph][k2] &ndash; GitHub
3. [SyafiqHadzir/Hunspell-MS][k3] &ndash; GitHub
4. [huseinzol05/Malaya-Dataset][k4] &ndash; GitHub
5. [DigiPie/crowdanki-bahasa-melayu][k5] &ndash; GitHub
6. [xanda/MyEja][k6] &ndash; GitHub

Kaedah carian semula: kata kunci "kamus melayu" di laman
carian umum dan GitHub; senarai projek melalui teg tersedia
"kamus", "bahasa", "melayu", "bahasa-melayu" di GitHub.

Tinjauan semula mendapati ada **enam projek** sumber terbuka
yang berkait rapat dengan perkamusan bahasa Melayu.

#### 21 April: Perbandingan

Bandingkan lesen dan kemas kini:

| Projek                   | Lesen      | Kemas kini   |
| ------------------------ | ---------- | ------------ |
| [Wikikamus][k1]          | CC-BY-3.0  | Mei 2, 2015  |
| [MALINDO_Morph][k2]      | CC-BY-4.0  | Jan 5, 2020  |
| [Hunspell-MS][k3]        | GNU LGPL 3 | Nov 25, 2019 |
| [Malaya-Dataset][k4]     | Apache-2.0 | Apr 16, 2020 |
| [crowdanki-*melayu][k5]  | ?          | Apr 20, 2020 |
| [MyEja][k6]              | ?          | Oct 30, 2012 |

Mana-mana projek yang tidak dinyatakan lesen dianggap
sebagai hak cipta terpelihara. Tarikh kemas kini adalah
benar setakat 20 April 2020.

Bandingkan jumlah kata masukan:

| Sumber kiraan         | Kata masukan |
| --------------------- | ------------:|
| [Khas:Statistik][k11] | 4,875        |
| [*_20190923.tsv][k2]  | 234,274      |
| [ms_MY.dic][k3]       | 30,840       |
| [malay-text.txt][k4]  | 24,550       |
| [*/deck.json][k5]     | 409          |
| [ms-MY.txt][k6]       | 24,550       |

Sumber kiraan bagi `Wikikamus` tidak dapat diselidik kerana
longgokan data tidak mudah dicapai.

Sumber kiraan bagi `MALINDO_Morph` adalah berdasarkan
jumlah garis yang didapati dalam fail TSV terbaharu. Kajian
sebelum ini menyatakan jumlah kata masukan yang lebih kecil
dan tidak jelas sebabnya.

Jumlah kata masukan telah dikira semula menggunakan garis
perintah `grep` bagi sumber kiraan yang boleh diselidik.
Maklumat adalah benar setakat 20 April 2020.

#### 22 April: Huraian lanjut

Berkenaan **latar belakang projek**:

- `Wikikamus` atau Wiktionary bahasa Melayu ialah laman
perkamusan wiki dalam bahasa Melayu, bagaimanapun tidak
menerima kemas kini sejak Mei 2015.

- `MALINDO_Morph` ialah kamus morfologi yang diusahakan
sejak 2018 untuk penyelidikan bahasa.

- `Hunspell-MS` ialah penyemak ejaan bahasa Melayu yang
pertama kali dibangunkan pada lewat 2004 sebagai perisian
tambahan bagi OpenOffice.

- `Malaya-Dataset` ialah kumpulan data bagi kata masukan
dalam teks (korpus) terutama dalam bahasa Melayu, yang
mengumpul kata masukan daripada berbagai sumber.

- `crowdanki-bahasa-melayu` ialah kumpulan data bagi kaedah
pembelajaran bersama untuk bahasa Melayu, melalui perisian
kad hafalan kegunaan ramai.

- `MyEja` ialah penyemak ejaan bahasa Melayu berasaskan
versi terawal `Hunspell-MS`, yang disedia untuk perisian
Firefox dan Thunderbird dan terbiar sejak 2012.

Berkenaan **kata masukan**:

- Dua projek `Wikikamus` dan `crowdanki-bahasa-melayu`
mengumpul kata masukan dengan bantuan orang ramai dan
kelihatan bermula daripada senarai kosong yang tersendiri.

- Dua projek lain `Malaya-Dataset` dan `MyEja` berkongsi
kata masukan berjumlah lebih 24 ribu yang hampir serupa,
manakala projek sulung `Hunspell-MS` membawakan tambahan
kata masukan menjadi lebih 30 ribu.

- Lagi satu projek `MALINDO_Morph` mengandungi kata masukan
terbanyak tetapi bukan kamus untuk kegunaan umum.

Berkenaan **capaian data**:

- Projek `Wikikamus` membawakan kata masukan dan salinan
kandungan laman sebagai longgokan data berformat XML dan SQL
yang disediakan oleh Wikimedia, di mana setiap longgok data
adalah sangat besar dan leceh untuk muat turun, dan tidak
mudah diteliti oleh pengguna umum.

- Projek `crowdanki-bahasa-melayu` membawakan kata masukan
dalam teks biasa berformat JSON, yang boleh dibaca oleh
sebarang penyunting teks biasa dan garis perintah, dan boleh
digunakan semula oleh perisian kad hafalan.

- Projek-projek selebihnya membawakan kata masukan dalam
teks biasa berformat lain-lain, tetapi semua kandungan
adalah senarai mudah yang boleh dibaca sebagai teks biasa
tanpa mengira perisian manapun.

Berkenaan **kegunaan sedia ada**:

- Projek `Wikikamus` dan `Hunspell-MS` adalah antara projek
sumber terbuka yang paling awal diusahakan, bermula pada
tahun 2004. Malangnya, kedua-dua projek ini kelihatan belum
mencapai tahap memuaskan walaupun sudah genap 16 tahun.

- Projek `Malaya-Dataset` adalah satu-satunya projek yang
mengumpul kata masukan daripada berbagai sumber. Ada
disertakan lesen yang membenarkan senarai kata digunakan
semula dengan syarat ringkas.

- Projek selebihnya tidak sesuai untuk kegunaan umum, masih
baharu, atau sudah lama terabai.

Perlu ambil perhatian bahawa kesemua projek yang tersenarai
mengusahakan senarai kata masukan dan terjemahan, tetapi
senarai tersebut *tidak mengandungi sebarang makna*.

Satu-satunya projek yang mengusahakan senarai kata masukan
bersama makna ialah `Wikikamus`. Kandungan wiki mudah
dicapai dalam talian melalui pelayar web, tetapi tidak mudah
dicapai di luar talian kerana kandungan wiki perlu dimuat
turun sebagai selonggok data besar.

#### 24 April: Kesimpulan

Kajian kali ini tidak banyak berbeza dengan kajian Mac 2018.
Beberapa perkara dapat disimpulkan seperti berikut.

- Sebilangan projek tidak ada lesen yang memudahkan sumber
digunakan semula.

- Kebanyakan projek membawakan data dalam teks biasa TXT,
CSV, atau JSON yang mudah dibaca.

- Kesemua projek yang diteliti membawakan kata masukan dan
terjemahan tanpa makna.

- Kesemua projek tercipta hanya mengandungi kata masukan
sebanyak mungkin, dan tidak mengambil tahu tentang kata
lazim, kerap, mahupun yang paling asas.

Kecuali `Wikikamus`, kesemua projek mengumpul kata masukan
sebagai data dan maklumat semata-mata. Kata masukan yang
dikumpul sedemikian adalah tanpa makna dan tidak bermakna.

Data adalah berguna untuk perangkaan dan penyelidikan,
tetapi tidak berguna untuk pembelajaran.

Misalnya, kata masukan dan terjemahan tanpa makna dapat
digunakan sebagai penyemak ejaan. Pembetulan boleh dibuat pada
ejaan yang salah, tetapi tidak boleh dibuat berdasarkan
makna atau kesesuaian takrif. Bagi memahami makna dan
kesesuaian takrif, perlu gunakan kamus atau daftar kata yang
disertakan bersama makna.

Sebagai **kesimpulan**, ternyata ada projek sumber terbuka
yang berkait rapat dengan perkamusan bahasa Melayu;
sebaliknya, tiada projek yang mengusahakan daftar kata
bersama makna dan yang bermakna.

laman kembali: [utama][0]

  [0]: ../index.md
  [k1]: https://ms.wiktionary.org/wiki/Laman_Utama
  [k11]: https://ms.wiktionary.org/wiki/Khas:Statistik
  [k2]: https://github.com/matbahasa/MALINDO_Morph
  [k3]: https://github.com/SyafiqHadzir/Hunspell-MS
  [k4]: https://github.com/huseinzol05/Malaya-Dataset
  [k5]: https://github.com/DigiPie/crowdanki-bahasa-melayu
  [k6]: https://github.com/xanda/MyEja
