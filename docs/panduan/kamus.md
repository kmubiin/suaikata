---
---

## Penggunaan kamus

Usaha mendapatkan takrif bermula dengan merujuk pada kamus.
Ada tiga jenis kamus yang boleh dikenal pasti:

* Kamus satu bahasa (ekabahasa)
* Kamus dua bahasa (dwibahasa)
* Kamus aneka bahasa

Kamus ekabahasa mengandungi takrif yang diterangkan dalam
bahasa asal yang digunakan oleh kamus itu sendiri. Kamus
ekabahasa juga merangkumi pelbagai kamus terbitan untuk
kegunaan yang khusus, misalnya:

* Kamus kata sama dan kata lawan (tesaurus)
* Kamus peribahasa atau simpulan bahasa
* Kamus istilah
* Kamus singkatan (akronim)

Kamus ekabahasa adalah kamus yang digunakan untuk memahami
takrif dalam bahasa asal. Dalam kamus ini, satu perkataan
yang jitu boleh diterangkan semula menggunakan beberapa
perkataan yang lebih mudah untuk kefahaman penutur bahasa.

Apabila ada keperluan untuk mencari satu perkataan dalam
bahasa lain yang menyamai takrif dalam bahasa asal, kamus
yang digunakan ialah kamus dwibahasa. Apabila melibatkan
tiga atau lebih bahasa, kamus itu ialah kamus aneka bahasa.

Kamus dwibahasa memudahkan kita mendapatkan takrif dalam
bahasa terjemah untuk perkataan dalam bahasa asal. Namun,
kemudahan ini boleh menjadi satu kebetulan atau satu
kesalahan jika takrif tersebut diambil bulat-bulat tanpa
menguasai bahasa asal.

Misalnya, takrif perkataan 'transparent' dalam bahasa
terjemah:

> **transparent** *a.* lut sinar
>
> Sumber: Kamus Dwibahasa Oxford Fajar, Edisi Kedua (1997)

> **transparent** *adj* lut sinar; jernih
>
> Sumber: New Oxford English-English-Malay Dictionary
> Oxford Fajar, Edisi Semakan (2004)

Dan takrif perkataan 'transparent' dalam bahasa asal:

> **transparent** *adj* able to be seen through, clear;
> easily understood or recognized
>
> Sumber: Collins Gem Dictionary English (2012)

> **transparent**
>
> 1. (of a material or object) See-through, clear
>
> 2. (of a system or organization) Open, public
>
> 3. Obvious; readily apparent; easy to see or understand
>
> Sumber: [transparent di Wiktionary][wkt]

Apabila perbandingan dibuat untuk takrif tersenarai di atas,
takrif perkataan 'transparent' sebenarnya tidak terhad pada
makna 'lut sinar' atau 'jernih' semata-mata.

Penutur bahasa yang menguasai bahasa asal dengan baik boleh
mengenal pasti kebetulan dan kesalahan sesuatu takrif. Oleh
itu, kamus dwibahasa harus dianggap sebagai bukan rujukan
utama tetapi rujukan sampingan untuk perbandingan takrif.

Fail dokumentasi ini adalah berdasarkan teks daripada komen
dalam [isu #10][#10] di GitHub Issues, kecuali perincian
jenis kamus telah ditambah dan penerangan masalah kamus
dwibahasa digantikan dengan misalan perbandingan takrif.


  [wkt]: https://en.wiktionary.org/wiki/transparent
  [#10]: https://github.com/kmubiin/suaikata/issues/10
