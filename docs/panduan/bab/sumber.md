---
---

### Sumber kata masukan

Usaha membangunkan daftar bermula dengan memilih sumber kata
masukan. Ada tiga ciri sumber yang disarankan:

1. Kata masukan adalah terkumpul
2. Kata masukan adalah tanpa makna
3. Kata masukan adalah sah dan laku

Ciri 1 bermaksud kata masukan sudah dikumpul dan ada dalam
bentuk senarai. Boleh juga mengumpul kata masukan sendiri,
tetapi bermula dengan senarai kosong akan mengambil masa
lebih lama berbanding **bermula dengan senarai sedia ada**.

Ciri 2 bermaksud kata masukan tidak disertakan dengan makna
dalam senarai yang sama. Jika disertakan bersama makna,
abaikan makna dan senaraikan kata masukan sahaja. Senarai
tanpa makna adalah **hak cipta tidak terpelihara**.

Ciri 3 bermaksud kata masukan mematuhi peraturan bahasa dan
ejaan terbaharu. Untuk bahasa pengantar, gunakan
**bahasa Melayu piawai**. Untuk bahasa asal selain bahasa
Melayu, peraturan bahasa dan ejaan harus dipelihara dan
dikekalkan mengikut sumber.

Jika kata masukan didapati menggunakan ejaan bahasa Inggeris
versi Amerika, maka ejaan tersebut harus dikekalkan seperti
keadaan asal sumber kata masukan. Tidak ada sebab munasabah
untuk menukar ejaan kepada versi British, sebagai contoh.

Ciri-ciri di atas adalah saranan yang ditulis berdasarkan
usaha membangunkan daftar pertama untuk projek suaikata.
Saranan adalah bukan kemestian dan sebenarnya boleh diabai
bergantung pada keadaan atau sumber kata masukan.

Misalnya, sumber yang dipilih adalah sumber domain awam.
Dalam hal ini, sekalipun sumber tersebut ada kata masukan
bersama makna, tempoh perlindungan hak cipta sudah luput dan
tidak terpelihara untuk domain awam. Dengan itu, ciri 2
boleh diabai.

Sumber kata masukan yang sedia ada, terutama bahasa Inggeris
dan bahasa Melayu, boleh didapati dengan mudah:

* Gunakan kata kunci "word list", "senarai kosa kata" atau
seumpamanya dan cari melalui enjin carian web seperti
[DuckDuckGo][a]
* [Laman senarai mudah di Simple English Wiktionary][b]
* [Laman senarai kerap di English Wiktionary][c]
* [Laman senarai perkataan di Wikikamus][d]

Tuntasnya, sumber kata masukan bermula dengan senarai sedia
ada atau senarai kosong. Sumber pilihan yang baik adalah
tanpa makna dan mematuhi piawai.

laman kembali: [panduan][0]

  [0]: ../index.md
  [a]: https://duckduckgo.com/
  [b]: https://simple.wiktionary.org/wiki/Category:Wordlists
  [c]: https://en.wiktionary.org/wiki/Wiktionary:Frequency_lists
  [d]: https://ms.wiktionary.org/wiki/Wiktionary:Senarai_perkataan_mengikut_susunan_abjad
