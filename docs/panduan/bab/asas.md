---
published: true
tajuk: Asas penyediaan takrif
bahagian: bab
bab: 1
urutan: 5
---

### Asas penyediaan takrif

Daftar kata terdiri daripada kata masukan (lema) dan makna.
Kebanyakan lema Inggeris boleh disuai dengan lema Melayu
yang sama makna. Setiap pasangan lema selalunya berbeza
ejaan atau sebutan.

| inggeris | melayu     |
|:-------- |:---------- |
| water    | air        |
| eat      | makan      |
| train    | kereta api |

Namun, bukan semua lema Inggeris dapat disuai dengan lema
Melayu. Lema sedemikian mungkin berkongsi ejaan yang sama,
hanya berbeza sedikit ejaan atau sebutan, atau dianggap
tidak ada lema yang jitu.

| inggeris | melayu             |
|:-------- |:------------------ |
| panda    | panda              |
| issue    | isu                |
| spade    | sejenis daun terup |

Untuk memahami bagaimana suatu lema dapat disuai dengan
lema Melayu yang setara, pengusaha daftar perlu memahami
**takrif dalam bahasa asal**.

Misalnya, fahamkan takrif bagi lema 'chronicle':

> .  
> chronicle (plural chronicles)
> 
> 1. A written account of events and when they happened,
ordered by time.
> 
> Sumber: Wiktionary

Setelah fahamkan takrif dalam bahasa asal, barulah mula
mencari kata kunci atau lema Melayu yang berkaitan. Setiap
lema ada takrif tersendiri dan tidak semestinya didapati
dalam satu perkataan. Selesai mencari, bandingkan setiap
lema yang didapati dengan takrif dalam bahasa asal.

- "chronicle" ?= catatan sejarah
- "chronicle" ?= kisah
- "chronicle" ?= cerita
- "chronicle" ?= rentetan peristiwa
- "chronicle" ?= riwayat

Pasangan lema yang paling sesuai akan dipilih berdasarkan
semakan dengan sumber rujukan yang laku. Semakan yang
disertai perbincangan secara berkumpulan adalah lebih baik.

| inggeris  | melayu  |
|:--------- |:------- |
| chronicle | riwayat |

Usaha mendapatkan takrif bermula dengan **merujuk kamus**.
Ada tiga jenis kamus yang boleh dikenal pasti:

1. Kamus satu bahasa (ekabahasa)
2. Kamus dua bahasa (dwibahasa)
3. Kamus aneka bahasa

Kamus ekabahasa dan sebilangan kecil kamus dwibahasa boleh
didapati sebagai kamus terbitan untuk kegunaan yang khusus,
misalnya:

- Kamus kata sama dan kata lawan (tesaurus)
- Kamus peribahasa atau simpulan bahasa
- Kamus istilah
- Kamus singkatan (akronim)

Kamus ekabahasa adalah kamus yang digunakan untuk memahami
takrif dalam bahasa asal. Dalam kamus ini, satu lema boleh
diterangkan semula menggunakan perkataan yang lebih mudah.

Apabila mencari lema dalam bahasa lain yang menyamai takrif
suatu lema dalam bahasa asal, kamus yang digunakan ialah
kamus dwibahasa. Jika ada lebih daripada dua bahasa, maka
itu adalah kamus aneka bahasa.

Kamus dwibahasa adalah kamus yang digunakan untuk memahami
takrif dalam bahasa terjemah. Kemudahan kamus ini boleh
menjadi satu kebetulan atau satu kesalahan apabila takrif
tersebut diambil bulat-bulat tanpa menguasai bahasa asal.

Misalnya, bandingkan takrif dalam bahasa terjemah dan
takrif dalam bahasa asal bagi lema 'transparent':

> .  
> transparent *a.* lut sinar
> 
> Sumber terjemah: Kamus Dwibahasa Oxford Fajar,
> Edisi Kedua (1997)

> .  
> transparent *adj* lut sinar; jernih
> 
> Sumber terjemah: New Oxford English-English-Malay
> Dictionary Oxford Fajar, Edisi Semakan (2004)

> .  
> transparent *adj* able to be seen through, clear;
> easily understood or recognized
> 
> Sumber: Collins Gem Dictionary English (2012)

> .  
> transparent *Adjective*
> 
> 1. (of a material or object) See-through, clear
> 2. (of a system or organization) Open, public
> 3. Obvious; readily apparent; easy to see or understand
> 
> Sumber: Wiktionary

Apabila perbandingan takrif dibuat seperti di atas, lema
'transparent' sebenarnya tidak terhad pada makna 'lut sinar'
atau 'jernih' sahaja. Lihat semula takrif yang dibawakan
oleh Collins dan Wiktionary sebagai bukti.

Tuntasnya, kuasai bahasa asal terlebih dahulu. Penutur
bahasa yang menguasai bahasa asal dengan baik boleh mengenal
pasti kebetulan dan kesalahan sesuatu takrif. Kamus hanyalah
rujukan sampingan bagi perbandingan takrif.

&nbsp;  
laman kembali: [panduan][0]

  [0]: ../index.md
