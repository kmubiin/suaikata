---
published: true
---

### Soal piawai

**Bahasa Melayu piawai**
&ndash; Wikipedia bahasa Melayu ada garis panduan tersendiri
yang menerangkan bahasa Melayu piawai. Berdasarkan rencana
wiki itu, projek suaikata menggariskan tiga ciri penting
seperti berikut.

Pertama: Gunakan **kosa kata Melayu**, jika ada, dan bukan
semata-mata kosa kata Melayu yang berbeza ejaan. Setiap
makna yang pertama mesti mematuhi perkara ini.

> component
>
> ! salah: 1 komponen dalam litar; 2 bahagian
>
> . betul: 1 bahagian; 2 komponen dalam litar

Kedua: Gunakan **ejaan penuh** dan bukan singkatan.

> ! salah: yg, drpd, kpd
>
> . betul: yang, daripada, kepada

Ketiga: Gunakan kosa kata Melayu **untuk penulisan** dan
bukan percakapan, sekalipun dengan tujuan mencadangkan kosa
kata mudah dan biasa digunakan.

> random
>
> ! salah: hentam saja (bahasa percakapan)
>
> . betul: sembarangan

Secara tidak langsung, bahasa Melayu piawai adalah bahasa
Melayu yang **diiktiraf oleh pihak pemantau bahasa** dari
Indonesia, Malaysia, dan Brunei. Kosa kata yang diterima
oleh penerbit kamus yang disanjung tinggi seperti Dewan
Bahasa dan Pustaka (DBP) dan Oxford-Fajar adalah piawai.

**ISO 639**
&ndash; Nama-nama bahasa sedunia boleh dikenal pasti dengan
menggunakan kod perwakilan oleh pertubuhan badan bukan
kerajaan ISO. Piawai antarabangsa ISO 639 terdiri daripada
beberapa bahagian, tetapi hanya tiga yang laku.

- ISO 639-1 (kod Alfa-2)
- ISO 639-2 (kod Alfa-3 dengan jenis T dan B)
- ISO 639-3 (kod Alfa-3 dengan rangkuman yang lebih luas
berdasarkan 639-2/T yang setara dengan 639-1)

Senarai kod Alfa-2 bagi beberapa bahasa:

- bahasa Arab: ar
- bahasa Cina: zh
- bahasa Inggeris: en
- bahasa Jerman: de
- bahasa Indonesia: id
- bahasa Jepun: ja
- bahasa Latin: la
- bahasa Melayu: ms
- bahasa Parsi: fa
- bahasa Zulu: zu

Kod Alfa-2 atau kod perwakilan dua-huruf bagi nama-nama
bahasa sedunia sudah memadai untuk kegunaan umum. ISO 639-1
sememangnya adalah piawai yang digunakan bagi istilah,
bidang perkamusan, dan bidang bahasa.

&nbsp;  
laman lompat berkaitan: [sumber][1], [nama][2]

laman kembali: [panduan][0]

  [0]: ../index.md
  [1]: ../bab/sumber.md
  [2]: ../bab/nama.md
