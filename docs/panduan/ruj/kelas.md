---
---

### Kelas daftar

Semua daftar boleh dikumpul mengikut kelas tertentu. Projek
suaikata mengenal pasti dua kelas utama:

1. khusus
2. umum

Kelas khusus seterusnya boleh dibahagi kepada tiga kelas
yang lebih kecil mengikut ciri tertentu:

- 101 (tanpa makna)
- eka (satu bahasa)
- dwi (dua bahasa)

Sebelum ini, kelas khusus dinamakan kelas regu dan hanya
mengumpul daftar yang diusahakan secara beregu atau
berkumpulan. Selepas itu, daftar tanpa makna diperkenalkan,
dan kelas regu diasing mengikut satu bahasa dan dua bahasa.

Kelas umum juga boleh mengumpul daftar tanpa makna, satu
bahasa, dan dua bahasa seperti kelas khusus. Beza antara
dua kelas ini adalah kelas khusus mengumpul daftar dalam
rancangan dan diusahakan secara rasmi, manakala kelas umum
mengumpul daftar di luar rancangan.

Dengan kata lain, projek suaikata memberi perhatian penuh
pada daftar dalam kelas khusus sahaja.

&nbsp;  
**101** adalah kelas bagi daftar tanpa makna. Kelas ini
berciri bebas dan pelbagai guna. Senarai kata masukan tanpa
makna adalah hak cipta tidak terpelihara, yakni bebas syarat
dan boleh digunakan untuk apa-apa tujuan.

Dalam kelas ini, daftar mengandungi kata masukan (lema)
yang tidak boleh disertakan makna. Sebaliknya, lema harus
disertakan pembayang bagi setiap makna yang diketahui.
Pembayang akan memudahkan usaha mendapatkan takrif terjemah
daripada yang asal.

Misalnya, lema 'ia' ada dua makna yang diketahui dan boleh
dinyatakan secara halus dengan pembayang.

> ia 1: 'dia’  
> ia 2: 'ya’ seperti ‘seia’ dan ‘beria-ia’  

Sebarang daftar dalam kelas ini boleh disalin semula dan
disertakan makna menjadi daftar baharu dalam kelas lain.

Contoh daftar tanpa makna adalah seperti berikut.

Kata dua-huruf Melayu (ms2):

| melayu | ke | pembayang                   |
|:------ |:-- |:--------------------------- |
| ah     | 1  | kata seru                   |
| am     | 1  | kata nama                   |
| bu     | 1  | 'ibu’                       |
| cu     | 1  | ‘cucu’                      |
| di     | 1  | kata sendi                  |
| eh     | 1  | kata seru                   |
| fi     | 1  | 'fai’ bagi abjad dan simbol |
| fi     | 2  | ‘fee’ bagi 'bayaran’        |
| ...    | .. | ...                         |

Kata dua-huruf Inggeris (en2):

| inggeris | ke | pembayang     |
|:-------- |:-- |:------------- |
| ad       | 1  | informal noun |
| ah       | 1  | interjection  |
| am       | 1  | verb          |
| an       | 1  | adjective     |
| as       | 1  | conjunction   |
| at       | 1  | preposition   |
| aw       | 1  | interjection  |
| be       | 1  | verb          |
| by       | 1  | preposition   |
| cc       | 1  | ‘carbon copy’ |
| ...      | .. | ...           |

Dalam 101, projek suaikata mengumpul daftar tanpa makna
atau daftar kata bersama pembayang dalam bahasa asal.

&nbsp;  
**eka** adalah kelas bagi daftar satu bahasa. Kelas ini
mengambil nama daripada tiga huruf pertama lema 'ekabahasa'.

Contoh daftar satu bahasa adalah seperti berikut.

Kata lawan Melayu-Melayu (cth4a):

| melayu | kata lawan |
|:------ |:---------- |
| awal   | akhir      |
| baik   | buruk      |
| bujang | kahwin     |
| dikit  | banyak     |
| kanan  | kiri       |
| ...    | ...        |

Kata sama Melayu-Melayu (cth4b):

| melayu | kata sama    |
|:------ |:------------ |
| awal   | cepat        |
| baik   | bagus        |
| baik   | elok         |
| bujang | dara         |
| bujang | teruna       |
| dikit  | sedikit      |
| dikit  | kurang       |
| dikit  | tidak banyak |
| kanan  | timur        |
| ...    | ...          |

Dalam eka, projek suaikata mengumpul daftar ekabahasa atau
daftar satu bahasa dalam bahasa Melayu.

&nbsp;  
**dwi** adalah kelas bagi daftar dua bahasa. Kelas ini
mengambil nama daripada tiga huruf pertama lema 'dwibahasa'.

Contoh daftar dua bahasa adalah seperti berikut.

Kata terjemah mudah Inggeris-Melayu (bab asas):

| inggeris | melayu     |
|:-------- |:---------- |
| water    | air        |
| eat      | makan      |
| train    | kereta api |

Kata terjemah sukar Inggeris-Melayu (bab takrif):

| inggeris   | melayu          |
|:---------- |:--------------- |
| panda      | beruang panda   |
| vocabulary | kosa kata       |
| screenshot | tangkapan layar |

Dalam dwi, projek suaikata mengumpul daftar dwibahasa atau
daftar dua bahasa dalam bahasa asal dan bahasa Melayu.
Bahasa asal bagi daftar pertama yang diusahakan secara rasmi
ialah bahasa Inggeris.

laman kembali: [panduan][0]

  [0]: ../index.md
